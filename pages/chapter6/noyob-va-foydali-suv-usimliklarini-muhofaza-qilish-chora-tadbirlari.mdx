---
title: Ноёб ва фойдали сув ўсимликларини муҳофаза қилиш чоратадбирлари
---

Сув ҳавзаларида ўсадиган ўсимликлардан ҳар йили дунё бўйича
миллион тоннагача биомасса олинади. МДҲ мамалакатлари ҳудудида оддий
қамиш 5 млн. гектар майдонни эгаллайди. Дарё бўйларида ўсадиган қўғанинг
ҳўл масса ҳосилдорлиги йилига 1-2 кг/м2 ни ташкил этиши аниқланган [92,
114-б].

Кўпчилик сув ва сув бўйи ўсимликлари хилма-хил бўлиб, улардан
саноатнинг турли соҳаларида, жумладан қишлоқ ва ўрмон хўжалиги,
балиқчилик тиббиёт, чорвачилик ва бошқа жабҳаларда тўлиқ
фойдаланилмаяпти. Улар орасида техникада фойдаланиладиган (қамиш, қўға,
ва бошқ.) турлари мавжудки, улардан ёқилғи, кимё саноатида, қоғоз ишлаб
чиқаришда ва қурилиш мақсадларида кенг ишлатилади. Сув ҳавзаларининг
доривор ўсимликлари (игир, қорақиз, ялпиз, қирқбўғин ва бошқ.) тиббиётда,
фармакологияда, ароматерапивтик ва косметологик воситалар сифатида
гомеопатияда кенг қўлланилади. Айрим турлари яхши асал берувчи (сув
қалампир, игир, сувпиёз, борщевик), сув ҳавзалари қирғоқларини сақлашда
яхши фитомелиорант сифатида (тол, қамиш) ҳамда чиройли кўринишга эга
манзарали (сувпиёз, булдуруқўт, сувхилол) турлари мавжудки, сув ва сув
бўйи ўсимликларининг алоҳида ўрганиш, ишлаб чиқаришга хом-ашё
етиштириб берувчи манба сифатида самарали фойдаланиш ҳамда энг муҳими
уларни табиий ўсиш муҳитларини сақлаб қолиш муҳим аҳамият касб этади.

Сув ўсимликларига асосан табиий ва антропоген таъсирлар ноқулайлик
туғдиради. Табиий таъсирларга иқлимнинг ва яшаш муҳитида сув
режимининг ўзгаришлари, фитоценоздаги сукцессион алмашинувлар, бир
турнинг ўрнини бошқасига томонидан сиқиб чиқарилиши кабилар
ҳисобланади. Антропоген таъсирлар сифатида яшаш муҳитларининг органик
моддалар билан ифлосланиши, гидромелиоратив ишлар натижасида сув
ҳавзалари режимининг кескин ўзгаришлари, сув транспортлари таъсирида
макрофит ўсимликларни зарарланиши, фойдали сув ўсимликларини кўп
миқдорда режасиз йиғишни келтириб ўтиш мумкин.

Муҳофазага муҳтож турларни сақлаш ва улардан самарали
фойдаланиш учун ноёб, йўқолиб бораётган ва қимматли хўжалик аҳамиятига
эга турларни популяциялари билан биргаликда уларнинг яшаш муҳитларини
ҳам муҳофаза қилиш мақсадга мувофиқ. Бу ўсимликларни муҳофаза
қилишни популяция даражасида амалга ошириш орқали бу мақсадга эришиш
мумкин. Флорамизда мавжуд сув ва сув бўйи ўсимликлари орасида доривор,
ем-хашак, техникада ва бошқа мақсадларда фойдаланиладиган турлар
кўпчиликни ташкил этишини назарда тутадиган бўлсак, бу ўсимликлардан
фойдаланишни самарали ташкил этиш, улар ўсадиган муҳитлар экологияси
сақлаш, қолаверса интенсив кўпайтириш технологиясини ишлаб чиқиш
мазкур муаммоларни ечими ҳисобланади.

Шундай экан, сув ҳавзаларида ўсувчи ўсимликлардан тўғри ва
самарали фойдаланиш йўлларини ишлаб чиқиш, улар яшайдиган муҳитларни
муҳофаза қилиш, уларни табиий кўпайиши учун инсонлар томонидан салбий
таъсирни камайтириш орқали уларни сақлаб қолиш ва инсонлар эҳтиёжи
учун кенг фойдаланиш имкониятини яратиш мумкин.

Ноёб сув ўсимликларини муҳофаза қилиш бўйича МДҲнинг қатор
давлатларида эътиборга молик ишлар амалга оширилган [128, 183-184
б],[132, 58-60 б], [58, 88-90 б], [139, 246-249 б].

Ўзбекистон сув ҳавзаларида ўсадиган ноёб, фойдали юксак сув ва
сувбўйи ўсимликларининг муҳофаза қилишнинг алоҳида чора-тадбирлари
ишлаб чиқилмаган. Тадқиқотларимиз давомида Самарқанд вилояти сув
ҳавзаларида Оддий игир (*Acorus calamus* L.), Зуптурумнамо булдуруқўт
(*Alisma plantago-aquatica* L.), Ланцетсимон булдуруқўт (*Alisma lanceolatum*
L.), Учбаргли найзабарг (*Sagittaria trifolia* L.), Сувпиёз (*Butomus umbellatus*
L.), Соячил солаб (*Orchis umbrosa* L.), Майдамевали қаламибарг (*Sparganium
microcarpum* Celak.) каби турларни кам учраши, баъзиларини маҳаллий аҳоли
ва бошқа омиллар туфайли популяциялари кескин қисқариб бораётганлигини
гувоҳи бўлдик. Қуйида уларнинг биологик хусусиятлари, тарқалиши ва
муҳофазаси тўғрисида батафсил тўхталиб ўтамиз.

**Оддий игир** – *Acorus calamus* L. Игирдошлар (Acoraceae Martinov)
оиласига мансуб кўп йиллик ўт ўсимлик. Илдизпояси 1,5 метргача узунликда,
горизонтал жойлашган, судралиб ўсувчи, шохланган ва кўп илдизли, йўғон
бўлиб, устки томони қўнғир ёки яшил-сарғиш тусли (6.8-расм). Сув бўйи
ўсимлиги ҳисобланиб, табиий шароитда тинч оқадиган дарёлар, кўл,
сойликлар ҳамда ҳовузлар бўйларида ер оски қисми сувга ботган ҳолда қалин
қоплам ҳосил қилган ҳолда ўсади. Табиий шароитда оддий игир чуқурлиги
0,5 м бўлган лойли-қумли грунтли сув ҳавзаларида жуда кам учрайди. Ўрта
Осиё ҳудудида игирнинг чанглантирувчи ҳашарот учрамайди. Шунинг учун
бу ўсимлик бизнинг шароитимизда уруғ ҳосил қилмайди. Шу сабабдан ҳам
Ўзбекистонда бу ўсимлик кам учрайди ҳамда тарқалиши ареали жуда тор
ҳисобланади. Оддий игирнинг ватани Ҳиндистон ва Хитой ҳисобланади. Бу
ўсимлик ўзи табиий ҳолда ўсадиган жойларда уруғидан ва вегетатив усулда
яхши кўпаяди. Оддий игир энтомофил ўсимлик ҳисобланади, яъни махсус
чанглантирувчи ҳашарот ёрдамида чангланади, ҳамда уруғи сув ёрдамида
тарқалади. Кам ҳолларда илдизпоясининг узилиб кетиши ҳисобида вегетатив
кўпайиши мумкин. Ўрта Осиёга бу ўсимликни табиблар орқали олиб келиб
экишган. Улар орқали бошқа ҳудудларга тарқатилган.

Тадқиқотларимиз давомида оддий игирни Самарқанд вилоятининг
Ургут (N-39.4993: E-67.3381), Тайлоқ (N-39.5633: E-67.1328) туманидаги
айрим зовурлар, кўлларда, Қорасув канали бўйларида, тарқалиши маълум
бўлди (1-харита). Бундан ташқари ушбу туманларда баъзи хонадонлар
атрофидаги ариқ, анҳорлар атрофида кишилар томонидан махсус экилган.
Ундан маҳаллий аҳоли ошқозон ичак, турли шамоллаш, тери касалликларини
даволашда кенг фойдаланиб келмоқда.

Алоҳида муҳофаза чора-тадбирлари ишлаб чиқилмаган. Қадимдан халқ
табобатида кўплаб касалликларни даволашда кенг фойдаланиб келинган,
кейинги йилларда ареали ва сони кескин камайиб кетган, республикамиз
фармацевтика саноати учун керакли хом ашё заҳираси яратилиши лозим
бўлган қимматли доривор ўсимликлардан ҳисобланган доривор игирни
интенсив усулда вегетатив кўпайтириш технологиясини ишлаб чиқиш ҳамда
амалиётга тадбиқ этиш муҳим аҳамиятга эга.


| ![Оддий игирнинг умумий кўриниши ва гуллаган тупи-1](/images/oddiy-igirning-umumiy-kurinishi-va-gullari-tupi-sutasi-1.jpg) | ![Оддий игирнинг умумий кўриниши ва гуллаган тупи-2](/images/oddiy-igirning-umumiy-kurinishi-va-gullari-tupi-sutasi-2.jpg) |
|:-:|:-:|

**66.8-расм. Оддий игир (умумий кўриниши ва гуллаган тупи (сўтаси))**


![Оддий игирнинг тарқалиш ареали](/images/oddiy-igirning-tarqalish-areali.jpg)

**1-харита. Оддий игирнинг тарқалиш ареали**

Зуптурумнамо булдуруқўт (*Alisma plantago-aquatica* L.)
Булдуруқўтдошлар (*Alismataceae* Vent.) оиласига мансуб туганаксимон
илдизпояли пояси тик ўсувчи кўп йиллик ўсимлик. Бўйи 10-70 см. ташқи
барглари ўтроқ, кенг лентасимон. Сузувчи ва бошқа барглари узун бандли.
Гулбандларининг узунлиги 1-2 см, ингичка. Тожбарглари оқ ёки пушти (6.9-
расм). Вилоят шароитида май-июн ойларида гуллайди. Криптофит.
энтомофил, гелофит. анемохор ва зоохор. Чуқур бўлмаган сув ховузлар, ариқ,
зовурлар ва каналларнинг бўйларида ўсади. Тайлоқ *(N-39.5916: E-67.1480),*
Самарқанд *(N-39.7458: E-66.8455)* ва Пайариқ *(N-39.9227: E66.8071)* туманлари кам сонда, якка-якка ҳолда тарқалган (2-харита). 

Балиқлар ва сувда яшовчи мўйнали ҳайвонларга яхши озиқа бўлади.
Илдизпояси таркибида озиқ-овқатга ишлатиш мумкин бўлган крахмал
тўпланади. Илдизи ва баргларидан тайёрланган кукун халқ табобатида турли
касалликларда кенг фойдаланилади. Манзарали ўсимлик.

Алоҳида муҳофаза чора-тадбирлари ишлаб чиқилмаган. Бу ўсимликни
юқорида кўрсатиб ўтилган жойларда кам сонда якка – якка ҳолда учратиш
мумкин. Ўсимлик ўсадиган сув ҳавзаларига ўтхўр балиқ, мўйнали ҳайвонлар
(ондатра, нутрия) боқмаслик, доимо равишда оқадиган сув тушиб туришини
таъминлаш, саноат ва маиший чиқинди сувларини ташламаслик керак.
Қолаверса, бу ўсимликни сунъий шароитда етиштириш технологиясини
ишлаб чиқиш мақсадга мувофиқ. 

![Зуптурумнамо булдуруқўт (Alisma plantago-aquatica L.)](/images/supturumnamo-bulduruqut-alisma-plantago-aquatica.jpg)
**6.9-расм. Зуптурумнамо булдуруқўт (*Alisma plantago-aquatica* L.)**


![Зуптурумнамо булдуруқўтнинг тарқалиш ареали](/images/zupturumnamo-bulduruqutning-tarqalish-areali.jpg)

**2-харита. Зуптурумнамо булдуруқўтнинг тарқалиш ареали**


**Ланцетсимон булдуруқўт** (*Alisma lanceolatum* L.) Булдуруқўтдошлар
(AlismataceaeVent.) оиласига мансуб кўп йиллик тугунак илдизпояли
ўсимлик. Поясининг узунлиги 30-50 см. Барглари ингичка ёки кенгроқ
ланцетсимон. Тўпгулининг узунлиги 25-40 см (6.10-расм). Криптофит,
энтомофил, гелофит, анемохор ва зоохор. Сув кам сув ҳавзалари, ҳовузлар,
ариқ, зовур ва каналларда бўйларида, балиқчилик ховузларида сувга ботган 
ҳолда ўсади. Самарқанд вилояти шароитида май-июн ойларида гуллайди.
Тайлоқ *(N-39.5966: E-67.1480)* ва Пайариқ *(N-40.0176: E-67.0320)* туманидаги
доимий ҳовузлар ва балиқчилик ҳовузларида кам сонда якка-якка ҳолда
учрайди (3-харита).

Ундан тайёрланган экстрактлар турли касаллик чақирувчи
замбуруғларга қарши фойдаланилади. Бундан ташқари ўсмаларни ҳам
даволашда қўлланилади. Манзарали ўсимлик сифатида сув ҳавзаларида
кўпайтириш мақсадга мувофиқ. Ўтхўр балиқ, сув қушлари ва мўйнали
ҳайвонлар учун озиқа ҳисобланади.

Алоҳида муҳофаза чора-тадбирлари ишлаб чиқилмаган. Бу ўсимликни
юқорида кўрсатиб ўтилган жойларда кам сонда якка – якка ҳолда учратиш
мумкин. Ўсимлик ўсадиган сув ҳавзаларига ўтхўр балиқ, мўйнали ҳайвонлар
(ондатра, нутрия) боқмаслик, доимо равишда оқадиган сув тушиб туришини
таъминлаш, саноат ва маиший чиқинди сувларини ташламаслик керак.
Қолаверса, бу ўсимликни сунъий шароитда вегетатив кўпайтириш ва
етиштириш технологиясини ишлаб чиқиш мақсадга мувофиқ.


![Ланцетсимон булдуруқўт (Alisma lanceolatum L.)](/images/lantsetsimon-bulduruqur-alisma-lanceolatum.jpg)

**6.10-расм. Ланцетсимон булдуруқўт (Alisma lanceolatum L.)**



![Ланцетсимон булдуруқўтнинг тарқалиш ареали](/images/lantsetsimon-bulduruqut-tarqalish-areali.jpg)

**3-харита. Ланцетсимон булдуруқўтнинг тарқалиш ареали**



**Учбаргли найзабарг** (*Sagittaria trifolia* L.) Булдуруқўтдошлар
(*Alismataceae* Vent.) оиласига мансуб қисқа илдизпояли кўп йиллик ўт
ўсимлик. Тўпгули шохланади, 0,25-0,35 м. Тожбарглари оқ (6.11-расм).
Криптофит, гелофит, гидрохор. Секин оқадиган чуқурлиги 0,3-0,5 м дан
ошмайдиган, туби қумли ва лойли сув ҳавзалари, сойлар, каналлар, ариқлар,
ҳовузларда жуда кам, якка-якка ҳолда учрайди. Вилоят шароитида май-июн
ойларида гуллайди. Тайлоқ *(N-39.5916: E-67.1480)*, Жомбой *(N-39.6795: E67.0801)*, Каттақўрғон *(N-40.0387: E-66.1121)* туманларида балиқ
боқиладиган ховузлар атрофи ва дарёнинг суви сизиб чиқадиган чимли
қирғоқларида учрайди (4-харита).

Туганаги таркибидаги крахмал озиқ-овқат учун яроқли ҳисобланади.
Хитой ва Японияда махсус жойларда кўпайтирилади. Таркибидаги
трифолион моддаси тиббиётда фойдаланилади. Спиртли экстракти ва эфир
мойлари антибактериал фаолликка эга.

Алоҳида муҳофаза чора-тадбирлари ишлаб чиқилмаган. Зарафшон
давлат Миллий боғи ва қўриқхонаси ҳудудида учрайдиган кам сони
популяцияларини алоҳида муҳофазага олиш лозим. Сув ҳавзаларини саноат
ва маиший сувлари ва қаттиқ чиқиндилар билан ифлослантирмаслик керак.
Ўсимликни туганакларидан вегетатив кўпайтириш ва етиштириш
технологиясини ишлаб чиқиш мақсадга мувофиқ.



![Учбаргли найзабарг (Sagittaria trifolia L.)](/images/uchbargli-nayzabargning-sagittaria-trifolia.jpg)

**6.12-расм. Учбаргли найзабарг (Sagittaria trifolia L.)**



![Учбаргли найзабаргнинг тарқалиши ареали](/images/uchbargli-nayzabargning-tarqalishi-areali.jpg)

**4-харита. Учбаргли найзабаргнинг тарқалиши ареали**


**Сувпиёз (Butomus umbellatus L.)** Сувпиёздошлар (ButomaceaeMirb.)
оиласига мансубйўғон, калта илдизпояли кўп йиллик ўт ўсимлик. Поясининг
баландлиги 20-150 см етади. Барглари узунчоқ, асоси учбарчак. Тўпгули
соябонни эслатади. Гуллари оч қизғиш рангда (6.13-расм). Вилоят шароитида
май-июн ойларида гуллайди. Криптофит, энтомофил, гидрохор, зоохор,
гелофит. Чуқурлиги 0,1-0,7 м гача туби лойли бўлган тинч ёки оқмайдиган
сув ҳавзалари, ҳовузлар, зовур ва каналлар атрофида учрайди. Тайлоқ *(N39.5916: E-67.1480)*,
Самарқанд *(N-39.7458: E-66.8455)*, Жомбой *(N-39.6795: E-67.0801)*, Пайариқ *(N-40.0176: E-67.0320, N-39.9227: E-66.8071)*,
туманларидаги тинч оқадиган каналлар, зовур ва ҳовузларда кам сонда яккаякка ҳолда ўсади (4-харита). 

Туганаги таркибида флавоноидлар сақлайди. Еростки ва ерустки
органларининг ацетонли ва этанолли экстрактлари антибактериал хусусиятга
эга. Баргларининг эфирли экстракти замбуруғларга қарши восита сифатида
қўлланилади. Ўтхўр балиқлар, сув қушлари ва сувда яшовчи мўйнали
ҳайвонлар учун яхши озиқа ҳисобланади. Гуллаган пайтида нектар кўп
тўплайди. Сув ҳавзаларини ландшафт дизайнида кенг фойдаланиш мумкин.


Алоҳида муҳофаза чора-тадбирлари ишлаб чиқилмаган. Бу ўсимликни
юқорида кўрсатиб ўтилган жойларда кам сонда якка – якка ҳолда учратиш
мумкин. Ўсимлик ўсадиган сув ҳавзаларига ўтхўр балиқ, мўйнали ҳайвонлар
(ондатра, нутрия) боқмаслик, доимо равишда оқадиган сув тушиб туришини
таъминлаш, саноат ва маиший чиқинди сувларини ташламаслик керак.
Қолаверса, бу ўсимликни сунъий шароитда вегетатив кўпайтириш ва
етиштириш технологиясини ишлаб чиқиш мақсадга мувофиқ.


| ![Сувпиёз (Butomus umbellatus L.) 1](/images/suvpiyoz-butomus-umbellatus-1.jpg) | ![Сувпиёз (Butomus umbellatus L.) 2](/images/suvpiyoz-butomus-umbellatus-2.jpg) |
|:-:|:-:|

**6.13-расм. Сувпиёз (Butomus umbellatus L.)**


![Сувпиёзнинг тарқалиш ареали](/images/suvpiyozning-tarqalish-areali.jpg)

**5-харита. Сувпиёзнинг тарқалиш ареали**



**Соячил солаб** (*Orchis umbrosa* Kar. et Kir) Солабдошлар (Orchidaceae
Juss.) оиласига мансуб кўп йиллик тугунак илдизпояли ўт ўсимлик. Бўйи 30-
45 см га етади. Барглари одатда 6-7 та, узунчоқ ёки узунчоқ-ланцетсимон,
ўткирлашган ёки тўмтоқ. Тўпгулининг узунлиги 5-15 см, узунчоқ
цилиндрсимон. Гуллари қизғиш-қирмизи, пушти рангда (6.14-расм).
Самарқанд вилояти шароитида апрел-май ойларида гуллайди. Криптофит,
гигрофит. Ботқоқлашган тоғ сойлар, булоқлар атрофида учрайди. Самарқанд
вилоятининг Омонқўтонсой *(N-39.2967: 66.9178)*, Оҳаликсой *(N-39.5032: E66.8629)*, Севарсой *(N-39.4169: E-66.9585)*, Миронқул *(N-39.5140: E-66.8251)*,
Меҳнаткаш *(N-39.4980: E-66.5943)* каби тоғ сойлари, булоқлари атрофида
якка-якка ҳолда ўсади (6-харита). Гуллаганда чиройли кўриниш ҳосил
қилганлиги сабабли кишилар томонидан кўп юлинади.Туганаги ва ерустки
қисмида флавоноидлар, фенолкарбон кислоталар, кумаринлар ва
антоцианлар мавжуд. Экстрактлари антиоксидантлик хусусиятинини намоён
қилади. Сунъий сув ҳавзаларини ландшафт дизайнида кенг фойдаланиш
мумкин.

Алоҳида муҳофаза чора-тадбирлари ишлаб чиқилмаган. Самарқанд
вилоятидаги Омонқўтон ўрмон хўжалиги ҳудудида ҳамда тоғлардаги сойлар
атрофида ташкил этилган дам олиш масканларида ўсадиган
популяцияларини алоҳида муҳофазага олиш лозим. Бу ўсимликни теришни
тақиқлаш мақсадга мувофиқ.


![Соячил солаб (Orchis umbrosaKar. et Kir)](/images/soyali-solab-orchis-umbrosa-kar-et-kir.jpg)

**6.14-расм. Соячил солаб (Orchis umbrosaKar. et Kir)**


![Соячил солабнинг тарқалиш ареали](/images/soyali-solabning-tarqalish-areali.jpg)

**6-харита. Соячил солабнинг тарқалиш ареали**


**Майдамевали қаламибарг** (*Sparganium microcarpum* Celak.)
Қаламибаргдошлар (Sparganiaceae Rudolphi) оиласига мансубузун
илдизпояли кўп йиллик ўт ўсимлик. Пояси тик ўсади, 80-90 см етади.
Барглари узунчоқ, асоси кенгайган. Тўпгули шохланган, 3-4 та ён шохчалар
ҳосил қилади. Гуллари оқиш рангда (6.15-расм). Самарқанд вилояти
шароитида май-июн ойларида гуллайди. Гелофит, гидрохор, криптофит. Тинч
оқадиган сув ҳавзалари, сойлар, ҳовузлар, дарё қайирлари, балиқчилик
ҳовузларининг четларида зовурлар ва коллекторларда учрайди. Тайлоқ *(N39.5916: E-67.1480)*, Иштихон *(N-39.9809: E-66.4704)*,
Жомбой *(N-39.6795: E67.0801)*, Пастдарғом *(N-39.6937: E-66.7167)* туманларидаги балиқчилик
ҳовузлари, дарё тўқайларида сув тўпланиб қолган кўлмаклар, зовурлардаги
қалин қамишлар орасида ўсади (7-харита). Чорва молларини боқиш ва емхашак йиғиш мақсадида кўплаб ўрилиши натижасида табиий популяциялари
камайиб кетган. Туганагидан олинган метанол экстракти шамоллашга қарши
ишлатилади. Флавоноидлари тромболитик хусусиятга эга. экстрактлари
вирусларга қарши фойдаланилади. Настойкалари қон томирларни
кенгайтириш, эфирли эсктрактлари турли ўсмалар ва замуруғларга қарши
фаолликка эга. Ацетонли экстракти антибактериал хусусият намоён қилади. 



![Майдамевали қаламибарг (Sparganium microcarpum Celak.)](/images/maydamevali-qalamibarg-sparganium-microcarpum-celak.jpg)

**6.16-расм. Майдамевали қаламибарг (Sparganium microcarpum Celak.)**


![Майдамевали қаламибаргнинг тарқалиш ареали](/images/maydamevali-kalamibargning-tarqalish-areali.jpg)

**7-харита. Майдамевали қаламибаргнинг тарқалиш ареали**


Махсус муҳофаза чора-тадбирлари ишлаб чиқилмаган. Алоҳида
қўриқланадиган ҳудудларда тарқалган табиий популяцияларини сақлаб
қолиш учун махсус кўрсатмалар берилиши керак. Улар ўсадиган сув
ҳавзаларига саноат ва маиший оқова ҳамда қаттиқ чиқиндиларни
ташламаслик мақсадга мувофиқ. Тўқайзорларда мол боқилишини назоратга
олиниши керак. Вегетатив кўпайтириш ва етиштириш технологияларини
ишлаб чиқиш лозим.

Самарқанд вилояти сув ҳавзалари сув ўсимликларини табиий
популяцияларини муҳофаза қилиш ва сақлаб қолиш бўйича тавсиянома
ишлаб чиқилган бўлиб, унга кўра: ноёб, кам тарқалган ўсимликларни табиий
популяцияларини топиш, ҳисобга олиш ҳамда уларнинг ҳолатини доимий
назорат қилиш; ҳар бир ҳудудда ноёб ўсимликларни муҳофаза қилиш бўйича
махсус гуруҳ (комиссия) ташкил этиш ва бу гуруҳнинг ишини қонун билан
мувофиқлаштириш; ноёб, кам тарқалган турларни муҳофаза қилишни
оптималлаштириш мақсадида ўсиш жойлари ва чегараларини аниқлаш,
мутахассислар иштирокида муҳофаза қилиш режимини ишлаб чиқиш;
биотехнологик тадбирларни (сунъий кўпайтириш, ўхшаш биотопларни
яратиш) ишлаб чиқиш; ноёб, муҳофазага муҳтож ва қимматли хўжалик
аҳамиятига эга турлар ва уларни ўсиш муҳитларига антропоген юкни
максимал даражада камайтириш; муҳофазага муҳтож ва қимматли хўжалик
аҳамиятига эга ўсимлик турларини табиий (поликультура усули) ва сунъий
шароитларда (ботаника боғлари, питомник, ҳовуз ва бошқа сунъий сув
ҳавзалари) кўпайтириш чора-тадбирларини ишлаб чиқиш; муҳофазага
муҳтож ва қимматли хўжалик аҳамиятига эга ўсимлик турларини уруғ банки
ва уруғ фондини яратиш; муҳофазага муҳтож ва қимматли хўжалик
аҳамиятига эга ўсимлик турларини тўлиқ инвентаризация қилиш ва уларни
тарқалиш ареали акс этган ГАТ хариталарини тузиш; муҳофазага муҳтож
турларни сони, маҳсулдорлиги ва эксплутацион заҳираларини аниқлаш;
қимматли, муҳофазага олинган ўсимликларнинг ўсиш жойларида махсус
ботаник, биологик ва ландшафт заказниклар (микрозаказниклар), резерватлар
ташкил этиш; қимматли, муҳофазага олинган ўсимликлар ўсадиган жойларда
яшовчи маҳаллий аҳоли ўртасида ўсимлик дунёсини муҳофаза қилишга оид
мақсадли тушунтириш ишларини олиб бориш; ушбу тадбирларни самарали
амалга ошириш учун иложи борича кўпроқ мутахассисларни (илмий
ходимлар, биология ва экология фанлари ўқитувчилари, ўрмон хўжаликлари
ходимлари) жалб этиш мақсадга мувофиқ.