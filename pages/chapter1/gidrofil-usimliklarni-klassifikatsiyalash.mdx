title: Гидрофил ўсимликларни классификациялаш

Юксак сув ўсимликлари ҳаётий шаклларини классификациялаш чуқур
баҳсларга сабаб бўлмоқда. Бу борада ўсимликларни экологик гуруҳлари
анчагина мураккаб ва чигал масалаларни келтириб чиқаради. Бу ўз навбатида
соҳага оид терминларни пайдо бўлишига олиб келмоқда [22, 39-48 б; 24, 22-
29 б; 33, 16-24 б; 48, 175 б; 67, 221 б]. 

Сув ўсимликлари ҳаётий шакллари классификацияси учун универсал
тизимни яратиш анчагина мураккаблик келтириб чиқаради. Бунинг асосий
сабаби турлича қарашларнинг мавжудлиги бўлиб, бу ўз навбатида ишончли
хулосаларни чиқаришга ёки таҳлилларни амалга оширишга бироз
қийинчилик туғдиради. Сув ва сувбўйи ўсимликларни ҳаётий шаклларини
ўрганиш тарихи ер усти ўсимликларининг биоморфологик тадқиқотлари
билан узвий боғлиқ. Бу ўз навбатида уч йўналиш: Физиономик, экологик ва
қиёсий морфологик томонларни бирлаштиради. Бу уч йўналиш бўйича МДҲ
ва чет эл олимлари кўплаб тадқиқот ишлари олиб боришган.

Е. Варминг [55, 203-б] ҳаётий шаклларни умумий классификациясини
қуйидаги гуруҳларга ажратади: грунтга бирикмайдиган ўсимликлар
(гидрохоритлар), ҳақиқий сув ўсимликлари ва грунтга бирикадиган
ўсимликлар. Охирги гуруҳни у нереидлар (тош грунт ўсимликлари-қўнғир
сув ўтлар) ва энолидлар (чучук сув ўсимликлари ) га ажратади.

H. Gams [150, 222-б] Сув ўсимликларини сузувчи, сув тубига бирикувчи,
ва илдиз ҳосил қилувчи гуруҳларга ажратади. Сўнгги гуруҳни вегетация
қилувчи органлари мавжуд гидрокриптофитларга ҳамда вегетация қилувчи
сувда ҳам қуруқда ҳам мавжуд бўлган органларига эга амфикриптофитларга
ажратган.

В.М. Катанская [11, 198-б] гидрофит ўсимликларни сувга ботиб ўсувчи
ва сузувчи гуруҳларга ажратади. Ҳаво – сув шаклларини у алоҳида гуруҳга
яъни гелофитлар гуруҳига ажратади. Бундан ташқари олим сувбўйи
ўсимликларини ҳам алоҳида гуруҳга ажратиб, уларни характерлайди.

Б.Ф. Свириденко [24, 22-29 б] сув ўсимликлари экобиоморфларини
адаптацион тизим сифатида қарайди. Муаллиф экобиоморфа тушунчасини
мураккаб кўп табақали классификация сифатида тадбиқ этади. Шунга асосан
у Шимолий Қозоғистон сув ҳавзаси флорасидаги ўсимликларни 55 та
биоэкоморфаларга ажратади.

Булардан ташқари яна кўплаб классификациялар [22, 39-48 б; 50, 101-
109 б; 100, 41-49 б; 114, 298-б; 142, 375-б] мавжудки, уларнинг ҳар бирида
маълум ҳудудда тарқалган ва маълум таксономик турдаги ўсимликларнинг
ҳаётий шакллари, уларнинг шаклланиш эволюциясига оид тадқиқотлар
ҳисобланади.

Г.И. Поплавская [114, 298-б] томонидан “Гигрофитлар, гидрофитлар,
гидотофитлар” терминлари биринчи марта қўлланилган. Бунга кўра, сув
ўсимликларини яшаш муҳити сув билан таъминланган ва ер устки
қисмларини сувга ботиш даражасига кўра икки гуруҳга ажратади. Биринчи
гуруҳга ўсимликни ер устки қисмини у ёки бу даражада сувга ботиши: -
ўсимлик бутунлай ёки катта қисми сувга ботган, гидрофитлар - танасининг
камроқ қисми сувга ботган ўсимликлар. Иккинчи гуруҳга танаси умуман
сувга ботмаган ўсимликлар: гигрофитлар - яшаш муҳити ортиқча намлик
шароитида ўсадиган ўсимликлар ва мезофитлар - яшаш муҳитида етарлича
намлик мавжуд бўлган ўсимликлар. Г.И. Поплавская томонидан тадбиқ
этилган ушбу классификация ҳозирда ҳам кўпчилик муаллифлар томонидан
фойдаланилиб келинмоқда [19, 26-31 б].

Ўсимликларни яшаш муҳитида сувнинг аҳамияти ва миқдори билан
боғлиқ бўлган ҳаётий шакллар А.П. Шенников [142, 375-б] тадқиқотларида
ўз аксини топган. Унга кўра ҳаво-сув муҳитида ўсадиган, сувдан кўтарилиб
турувчи ўсимликларни гелофитлар деб атайди. Олимнинг таъкидлашича,
*гелофитлар* сув ўсимликлари билан қуруқлик ўсимликлари орасида оралиқ
гуруҳ ҳисобланади.

G.E. Hutchinson [151, 660-б] ўсимликларни вегетатив органларини сув
билан алоқа даражасини ҳисобга олган ҳолда қуйидаги терминларни тавсия
этади. *Hyphydates* - бевосита сув остида яшайдиган ўсимликлар, ephydates -
вегетатив органлари сув юзасида сузувчи ўсимликлар, hyperhydates - сувга
ярим ботган ҳолда яшовчи ўсимликлар.

Сув ва сувбўйи ўсимликларни классификациялашда нисбатан
батафсилроқ тизимни И.М. Распопов томонидан тавсия этилган, ҳамда Г.С.
Гигевич, Б.Н. Власов, Г.В. Выноева [6, 5-10 б] лар томонидан
такомиллаштирилган классификация кенг қўлланилади. Унга кўра
гидрофитлар ва гигрофитлар кичик гуруҳларга бўлинган.

### **1. Гидрофитлар:**
#### **1.1. Эугидрофитлар** (гидатофитлар, сувга ботган ўсимликлар):
    - Бутунлай сувга ботган эугидрофитлар;
    - Бутунлай сувга ботган эугидрофитлар, илдиз ҳосил қилмайдиган, сув
қатламларида эркин сузуб юрувчи;
    - Бутунлай сувга ботган эугидрофитлар, илдиз ҳосил қилувчи;
    - Генератив органлари сувдан кўтарилиб турувчи, сувга ботган ҳолда
ўсувчи эугидрофитлар;
    - Генератив органлари сувдан кўтарилиб чиқувчи, илдиз ҳосил
қилмайдиган эугидрофитлар;
    - Генератив органлари сувдан кўтарилиб чиқувчи, илдиз ҳосил қилувчи
эугидрофитлар;

#### **1.2.Плейстогидрофитлар:**
    - Сув юзасида сузувчи, илдиз ҳосил қилмайдиган плейстогидрофитлар;
    - Илдиз ҳосил қилувчи плейстогидрофитлар;

#### **1.3.Аэрогидрофитлар** (гигрогидрофитлар, ҳаво сув ўсимликлари, сувботқоқ ўсимликлари):
    - Баланд бўйли аэрогидрофитлар (поясини бўйи 100-250 см);
    - Ўрта бўйли аэрогидрофитлар (поясининг бўйи 20-100 см);
    - Паст бўйли аэрогидрофитлар (поясининг бўйи 20 см дан паст);


### **2. Гигрофитлар:**
#### **2.1. Эугигрофитлар:**
    - Баланд бўйли эугигрофитлар (поясининг бўйи 100-250 см);
    - Ўрта бўйли эугигрофитлар (поясининг бўйи 20-100 см);
    - Паст бўйли эугигрофитлар (поясининг бўйи 20 см дан паст);

#### **2.2. Гигрогелофитлар:**
    - Баланд бўйли гигрогелофитлар (поясининг бўйи 100-250 см);
    - Ўрта бўйли гигрогелофитлар (поясининг бўйи 20-100 см);
    - Паст бўйли эугигрофитлар (поясининг бўйи 20 см дан паст);
