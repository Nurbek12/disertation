---
title: Гидрофил ўсимликлардан фойдаланиш истиқболлари
---

Сув ва сувбўйи ўсимликлари доривор, витаминли, ошловчи моддали
қурилишбоб, озуқабоп ва бошқа кўплаб аҳамиятли ўсимликларни ўз ичига
олади [129, 490-б]. Йилдан-йилга ўсимлик хом ашёларига бўлган талаб ошиб
бормоқда. Бу ўринда сув ва сувбўйи ўсимликларни аҳамиятини икки гуруҳга:
сув ва сувбўйи ўсимликларини табиатдаги аҳамияти ҳамда бу ўсимликларни
кишилар хўжалигидаги аҳамиятига ажратилади. Бу масала ўзаро мустақил
бўлсада, лекин бир-бири билан узвий боғлиқдир. Биринчи масала назарий
аҳамиятга эга бўлиб, чуқур илмий изланишларни талаб этади. Иккинчи
масала амалий аҳамият касб этиб, бу ҳам ўз навбатида кўп томонлама
изланишларни белгилаб беради.

Кўплаб сув ўсимликлари нобуд бўлгандан сўнг парчаланиб минерал
озиқланиш учун муҳум элементларни сувда қолдиради. Масалан, қўғалар
парчалангандан сўнг кўп миқдорда фосфор, ўқбарг – калий ва рдестлар –
кальций элементларини ажратади. Сув ботқоқ ўсимликлари сув ҳавзаларини
грунт қисмини мустаҳкамлайди ва тўлқин ҳаракати кучини пасайтиради.
Натижада сув ҳавзаларида бошқа организмларни яшаши учун қулай муҳит
шаклланади.

Сув-ботқоқ ўсимликлари зоопланктонларни, зообентосларни ва бошқа
сув ҳайвонларини мавжуд бўлишида катта аҳамиятга эга. Яъни, турли
моллюскалар, қисқичбақасимонлар ва сув ҳашаротларини қишлаши учун
макон ҳисобланади; кўплаб балиқ турлари учун яшаш жойи; бентос организмлар учун қулай субстрат; сув қушлари, ўтхўр балиқлар, ондатра,
нутрия ва бошқа кўплаб сув жониворлари учун энг яхши озуқа; қушлар учун
уялаш жойи ва мўйнали ҳайвонларга уя вазифасини бажаради.

Қамиш (*Phragmites australis*) қоғоз –целлюлоза саноати учун энг яхши
хом ашё ҳисобланади. Маълумотларга кўра, қамиш пояси 65%, барги 25%
клечатка сақлайди [129, 490-б]. Қамишдан кўплаб қурилиш материаллари
тайёрланади. Қамишдан қуруқ ҳайдаш йўли билан 3% гача сирка кислота,
1,6% ацетон, 3,6% қатрон, 0,8% метил спирти олиш мумкин. Бундан ташқари
қамишдан елим ва енгил саноат учун турли хом ашёлар тайёрлашда
фойдаланилади. Муаллифнинг таҳлилларга кўра, қамиш кўп миқдорда шакар
моддасини тўплайди. Унинг таркибида 6,4% эрувчан углеводлар мавжуд.
Яшил массаси таркибида 33,1-51,5 мг/кг гача каротин мавжуд129, 490-б].

Н.И. Воронихин [59, 255-б] нинг маълумотларига кўра, қамиш яхши емхашак ўсимлиги ҳисобланади. Ундан чорва моллари учун силос пичан
тайёрлашда фойдаланилади. Силосланган қамишнинг 50,15 % ҳазм бўлади.
Амударё, Сирдарё ва Или дарёлари атрофларида боқиладиган чорва моллари
учун фойдаланиладиган силосда 20-30 % ини қамиш ташкил этади. Қамиш
пичани сут сифатини оширади. Унинг ёш ниҳоллари озуқавийлиги
жиҳатидан сулидан қолишмайди. Олимнинг таъкидлашича, қамишнинг
илдиз пояси кофе суррогатлари тайёрлашда фойдаланилади.

Қўғалар ҳам хўжалик аҳамияти жиҳатидан қамишдан қолишмайди. Улар
ондатралар, сув қушлари ва бошқа сув ҳайвонлари учун яхши озуқа манбаи.
Қўғалар органлари таркибида зарарли кимёвий моддалар мавжуд эмас. Улар
крахмал ва шакар сақловчи ўсимликлар ҳисобланади. Қўға илдизпоясидан
тайёрланган ун чўчқалар, йирик шохли моллар ҳамда қушлар учун яхши
озуқа ҳисобланади [93, 55-58 б].

Кўпчилик сув-ботқоқ ўсимликлари ўтхўр балиқлар учун қимматли озуқа
ҳисобланади [60, 13-16 б], [125, 109-111 б]. Бу ўсимликлар оқ амур балиғини
асосий озуқаси ҳисабланади.

К.З. Золотова [78, 48-80 б] сув ботқоқ ўсимликларини оқ амур балиғи
томонидан истеъмол қилиш даражаси миқдорий кўрсаткичларини ўрганган.
Бу олимларнинг маълумотларига кўра, қуйидаги сув ўсимликлари балиқлар
томонидан яхши истеъмол қилинади: *Potamogeton pectinatus, P. filiformus,
Lemna minor, L. trisulca, Spirodela polyrhisa, Sagittaria sagittifolia, Typha
latifolia, Glyceria aquatica, Gl. fluitans, Butomus umbellatus, Elodea canadensis,
Chara fragilis, Cerotophyllum demersum, Rhizoclonium sp.*

В.К. Пашкевич, Б.С. Юдин [116, 155 б] маълумотларига кўра, қамиш
билан 85 тур умуртқали ва умуртқасиз ҳайвонлар озиқланади, қаламибарг
билан 65 тур, кенг баргли қўға билан 56 тур, ингичкабарг қўға билан 16 тур,
зубтурумбарг булдуруқўт билан 34 тур, ўқбарг ўсимлиги билан эса 25 тур
ҳайвон доимий озиқланади. Худди шундай сузувчи рдест ўсимлиги билан 51
тур, ялтироқ рдест билан 35 тур ва тўлқинсимон рдест билан эса 19 тур
ҳайвон озуқавий боғлиқликка эга. Рдестларнинг ўсимликлар жамоасида
маҳсулдорлиги энг юқори ҳисобланиб, 500 гр/м2
га тенг.

Сувқалампир (*Persicaria amphibium*) кўп миқдорда эфир мойлари
аскорбин, хлорогин кислоталари сақлайди. Уруғида 20% гача мой кислоталар
аниқланган. Мойнинг асосий қисмини ментол ташкил этади. Тиббиётда бу
ўсимлик настойкасидан асабни тинчлантирувчи ҳамда ошқозон
касалликларида фойдаланилади. Қайнатилган ялпиз (*Mentha*) илдизи кўз
касалликларида ишлатилади. Сувпиёз (*Butomus umbellatus*) озиқ-овқат
сифатида картошка ўрнида фойдаланса бўлади. Баргида кўп миқдорда
протеин сақлайди. Бундан ташқари овқат ҳазм қилиш, тери, жинсий аъзолар
касалликларида ҳам фойдаланилади. Солабнинг (*Orchis*) тиббиётда илдиз
тугунаги фойдаланилади, ундан тайёрланган кукун сув, вино ёки сут билан
аралаштирилган ҳолда ошқозон-ичак касалликларида ҳамда сийдик пуфаги
касалликларида фойдаланилади [80, 13-18 б].

Ряска (*Lemna*) уй ҳайвонлари, айниқса товуқлар ва чўчқалар учун яхши
ем-хашак ҳисобланади. Ўсимлик таркибида 30% гача оқсил, 5% гача ёғлар,
24-34% АЭМ, 3% фосфор, 6% калций, 2% магний, 20-25% клечатка сақлайди.
Ряска ҳўллик пайтида витаминларга бой [6, 5-10б].

А.К. Кириченко ва бошқаларнинг [99, 133-136 б] маълумотига кўра,
атроф муҳитнинг таъсири натижасида сув экосистемаларидаги ўсимликлар
ҳам сезиларли таъсирга учрайди. Атроф муҳитга антропоген таъсир кучини
аниқлаш мақсадида сув ҳавзадаларида ўсадиган ўсимликларни физиологикбиокимёвий хусусиятларини аниқлаб, уларда кечадиган жараёнларни
аниқлаш ҳамда мониторинг қилиш имконияти мавжуд. Олимлар томонидан
юксак сув ўсимликларидан *Elodea canadensis Michx, Myriophyllum spicatum
L., Potamogeton crispus L.* таркибида 17 турдаги мой кислоталар аниқланган.
Таҳлилларга кўра, *Elodea canadensis L.* қолган икки турга нисбатан мой
кислоталарига кўпроқ тўйинган. Бу тур Шимолий Америкадан кириб келган
ҳисобланиб, ер юзининг кўплаб сув ҳавзаларида кенг тарқалган. Тахмин
қилинишича, унинг таркибидаги мой кислоталарининг кўп миқдорда
тўпланиши бунга асосий сабаб бўлиши мумкин.

Кейинги йилларда сув ўсимликларидан сув экосистемаларини
мониторинг қилишда ҳам кенг фойдаланиб келинмоқда. М.А. Ларионова
[104, 172-173 б] нинг маълумот беришича, бир уруғпаллали сув
ўсимликларига мансуб турларда Cd элементи РЭМ га нисбатан 1,70 марта,
Cu элементи РЭМ га нисбатан 8,85 марта, Pb элементи 4,20 марта, Zn
элементи 2,06 кўп тўпланади. Толдошлар оиласига мансуб сув
ўсимликларида эса бу кўрсаткичлар Cu элементи 7,32, Cd элементи 35,10, Pb
элементи 2,40, Zn элементи 2,53 марта ортиши аниқланган.

Булардан ташқари сув ва сув бўйи ўсимликларни хўжалик аҳамияти,
улардан оқилона фойдаланиш ҳамда сув ҳавзаларини ифлосланишини
баҳолашдаги биоиндикаторлик хусусиятларини ўрганишга оид тадқиқотлар
МДҲ ҳамда бошқа чет эл олимлари томонидан кенг тадқиқ қилинган [28 ; 29;
37 ; 38 ; 39, 296 ; 40, 7-54 б; 41, 4-9 б; 42, 51-54 б; 43, 3-4; 44, 39-42; 46, 33-35;
56, 343-б; 57, 94-104 б; 61, 47-530 б; 63, 25-29 б; 64, 59-65 б; 65, 302 б; 66, 35-
36 б; 68, 101-110 б; 69, 79-87 б; 70, 136-137 б; 76, 90-91 б; 77, 246 б; 79, 166-167 б; 85, 11-27 б; 86, 7-8 б; 87, 132-135 б; 88 ; 89, 69-170 б; 90, 145-162; 91, 81
б; 94, 154-156 б; 95, 81-83 б; 96, 41-43 б; 97, 109-116 б; 99, 133-136 б; 101,
138-139 б; 105, 173-174 б; 108, 176-178 б; 109, 266-272 б; 117, 173-179 б; 144,
196-198 б; 147, 183 б; 148, 198 б; 149, 356 б; 152, 59-61 б;153, 136-138; 154,
161-164 б; 156; 157, 25-б; 158, 19-б; 159, 18-б].
