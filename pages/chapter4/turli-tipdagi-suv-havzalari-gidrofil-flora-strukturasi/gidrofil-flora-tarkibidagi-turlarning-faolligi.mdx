Турли типдаги сув ҳавзаларидаги гидрофил ўсимликларнинг фаоллик
даражасини аниқлаш орқали уларни турли муҳит шароитларига мосланиш
даражасини ва ўсимликларнинг яшаш диапозонини кенглигини аниқлаш
имконини беради. Турли сув ҳавзаларида учрайдиган турларнинг фаоллик
даражалари тўғрисидаги тадқиқотларни Е.И. Вейсберг [5, 156-159 б], Н.Б.
Куянцева [12, 169-171 б], А.П. Лактионов, Н.О. Мещерякова, В.Н. Пилипенко
[13, 314 б] ишларида ҳам кўриш мумкин.

Тадқиқотлар давомида олинган натижаларининг таҳлиллари шуни
кўрсатдики, ўрганилган ҳудуддаги сув ҳавзалари гидрофил флорасининг
шаклланиши оқадиган сув ҳавзалари – дарё, каналлар ва улар орқали бошқа
сув ҳавзаларга борган деган фикрга келиш мумкин. Сув ўсимликлари асосан
уруғ, илдизпоя, туганак, пиёзлари ҳамда поя-новдалари орқали тарқалади.

Ҳудудга Зарафшон дарёси бошқа ҳудуддан оқиб келиб, ундан йирик
каналлар (Дарғом, Булунғур, Мирзаариқ, Пай, Шаҳоб ва бошқа) ва ариқлар
чиқади (харита-схема). Вилоятдаги бошқа сув ҳавзалари, яъни сув
омборлари, зовурлар, балиқчилик ҳовузлари, шолипоялар ва бошқа катта –
кичик кўлмаклар ана шу дарё ва ундан ажраладиган йирик каналлар сувидан
тўйинади. Бундан ташқари, тадқиқот олиб борилган тоғ сойлари:
Омонқўтонсой, Қўзичисой, Севарссой, Меҳнаткашсой кабилар тоғдаги қормуз, булоқлар ва ёғинлар сувларидан ҳосил бўлади. Тайлоқ туманидан оқиб
ўтувчи Қорасув, Сиёб, Чашма, Сиёбча каналлари эса булоқлар ва сизот
сувлар ҳисобидан шаклланади. Бироқ буларнинг ҳаммаси дарё, каналлар, сув
омборлари, балиқчилик ҳовузлари ва шолипояларга қуйилиб, ўша сув
ҳавзаларининг гидрофил флорасининг шаклланишига ҳисса қўшади.

Шуни алоҳида таъкидлаш лозимки, ўсимликлар бир муҳитдан
бошқасига ўтганда яшаб кетиши ёки йўқолиши унинг морфологик,
физиологик ва экологик хусусиятларига боғлиқ. Ўсиш диапозони кенг турлар
барча сув муҳитларида яшашга мослашган бўлади.

Дарёда учрайдиган турдан *Typha* L. турлари, *Phragmites australis* (Cav)
Trin., *Schoenoplectus lacustris* (L.) Palla., *Epilobium hirsutum* L., *Calamagrostis
preudophragmites* Koeler, *Cynodon dactylon* Pers., *Equisetum arvense* L.,
*Ranunculus pachycaulon* (Nevski) Luferov., *Urtica dioica* L. барча каналларда
учрайди. Бу турлар мустаҳкам илдиз, илдизпояли кўп йиллик ўсимликлар
бўлганлиги учун оқадиган сув ҳавзаларида ривожланади. Ушбу турларни
зовурлар, сув омборлари, балиқчилик ҳовузларида ҳам учраши маълум
бўлди.

Булунғур, Қорасув, Сиёб каналларида кенг тарқалган Rumex L., Cyperus
L., *Potamogeton* L., *Typha* L. турлари, *Phragmites australis* (Cav) Trin., *Glyceria
plicata* Fries, *Bolboschoenus martimu*s (L.) Palla., *Nasturtium officinale* W.T.
Aitson., *Veronica anagallis – aquatica* L., *Rorippa palustris* (L.)Besser., *Triglochin
palustris* L., *Equisetum arvense* L., *Mentha longifoilia* (L.) L., *Calamagrostis
preudophragmites* Koeler. каби турлар зовур бўйларида ҳам ўсиши аниқланди.

Зовурларда кенг учрайдиган *Rumex* L., *Cyperus* L., *Potamogeton* L., *Typha*
L. турлари, *Rumex syriacus* Meisn., *R. conglomeratus* Murray., *R. crispus* L.,
*Mentha longifoilia* (L.) L., *Cynodon dactylon* Pers. каби турлар сув омборларда
тарқалганлиги маълум бўлди.

Балиқ боқиладиган ҳовузларда ўсадиган *Potamogeton* L., *Typha* L. туркум
турлари, *Phragmites australis* (Cav) Trin., *Schoenoplectus lacustris* (L.) Palla.,
*Bolboschoenus martimus* (L.) Palla., *Rorippa palustris* (L.) Besser., *Cynodon
dactylon* Pers., *Glyceria plicata* Fries., *Epilobium hirsutum* L., *Plantago major* L.,
*Epilobium hirsutum* L. каби турлар каналлар, ариқлар, зовурларда ҳам
аниқланди. Бундан кўринадики, каналлар, ариқлар ва зовурлар суви оқишини
ҳисобга оладиган бўлсак, балиқ боқиладиган ҳовузларнинг гидрофил флораси
ушбу сув ҳавзалари ҳисобига шаклланган.

Тоғ сойлари ва булоқлар гидрофил флораси текисликдаги сув ҳавзалар
флорасидан кескин фарқланади. Ушбу ҳудуд учун хос турлар текислик
ҳавзаларида учрамайди. Буларга *Heracleum lehmannianum* Bunge., *Orchis
umbrosa* Kar. et Kir., *Datisca cannabina* L. ва айрим йўсин турлари шулар
жумласидан. Лекин тоғ сойлари ва булоқлари атрофида учрайдиган турлар
текисликдаги бошқа сув ҳавзалари атрофида ҳам аниқланди.

Гидрофил флора таркибидаги *Ranunculus sceleratus* L., *Sium sisarum* L.,
*Plantago major* L., *Veronica anagallis – aquatica, V. anagalloidis* Guss.,
*Equisetum arvense* L., *Epilobium hirsutum* L., *Urtica dioica* L. каби турлар
географик келиб чиқишини ҳисобга оладиган бўлсак, улар тоғ сув ҳавзалари
орқали текислик сув ҳавзаларига тарқалган деган хулоса келишимиз мумкин.

Шолипоялар, вақтинчалик сув ҳавзалари ва кўлмак сувларнинг
гидрофил флораси асосан канал ва зовурлар орқали шаклланган. Улар учун
умумий бўлган турларга *Bolboschoenus martimus* (L.) Palla., *Schoenoplectus
lacustris* (L.) Palla., *Typha angustata* Bory & Chaub., *T. laxmannii* Lepech., *T.
minima* Funсk., *Rumex syriacus* Meisn., *Plantago major* L., *Cyperus longus* L.,
*Echinochloa crus-galli* (L.) P.Beauv., *Persicaria amphibia* (L.) Delarbre.,
*Veronica anagalloidis* Guss. ва бошқаларни келтириб ўтиш мумкин.

Самарқанд вилояти гидрофил флораси таркибидаги турларнинг сув
ҳавзаларида тарқалиш таҳлили шуни кўрсатадики, ўсимликлар сув типлари
бўйича нотекис тақсимланган. Ҳудуддаги сув ҳавзаларида тарқалган
гидрофил ўсимликлар турлари сони жиҳатдан етакчи ўринни каналлар
флораси ташкил этган. Бу сув ҳавзасида 31 тур (43,05%) гидрофил
ўсимликлар тарқалган. Кейинги ўринлар қуйидагича тартибда шаклланди:
зовурларда 25 тур (34,72%), вақтинчалик кўлмаклар ва сернам тупроқларда
22 тур (30,55%), тоғ сойлари ва булоқларда 21 тур (29,16%), балиқчилик
ҳовузларида 18 тур (25,00%), шолипояларда 12 тур (16,66%), дарё
қирғоқларида 10 тур (13,88%) ва сув омборларда 9 тур (12,5%) гидрофил
ўсимликлар тарқалганлиги аниқланди (4.6-расм).

Тадқиқотлар натижаларни таҳлил қилиш шуни кўрсатдики, аниқланган
турлардан 10 таси барча типдаги сув ҳавзаларида аниқланган. Бу жами
гидрофил флорани 13,88% ни ташкил этади.

Йўсинтоифалардан 1 тур - *Cratoneuron filicinum* (Hedw.) Spruce.,
қирқбўғинтоифалардан 1 тур - *Equisetum arvense* L.. Қолган турлар гулли
ўсимлик ҳисобланиб, 5 оила 7 туркум 8 турга мансуб.

Тарқалиши бўйича фаол турларнинг 4 тури (40,00%): *Typha angustata*
Bory & Chaub., *Phragmites australis* (Cav) Trin., *Cyperus longus* L.,
*Schoenoplectus lacustris* (L.) Palla. гелофитларга ҳамда 6 тури (60,00%):
*Cratoneuron filicinum* (Hedw.) Spruce., *Equisetum arvense* L. *Cynodon dactylon*
Pers., *Plantago major* L., *P. lanceolata* L., *Mentha longifoilia* (L.) L.
гигрофитларга мансублиги маълум бўлди (4.7-расм). Фаол турлар орасида
гидрофитлар учрамайди.

![Гидрофил ўсимликларни сув ҳавзалари бўйлаб тақсимланиши](/images/gidrofil-usimliklarni-suv-havzalari-buylab-taqsimlash.png)

**4.6-расм. Гидрофил ўсимликларни сув ҳавзалари бўйлаб тақсимланиши**

Гидрофил флора таркибидаги фаол турларни сув типлари бўйича
тақсимланиши шуни кўрсатадики, Самарқанд вилояти ҳудуди қуруқ иқлимли
минтақага мансублиги, айрим сув ҳавзалари вақти вақти билан қуриб қолиши
ҳамда ҳудудда шаклланган гидрофил флоранинг асосий қисми адвентив
турлар ҳисобига шаклланганлиги натижасида фаол турлар жами гидрофил
турларни кам қисмини ташкил этган. Буни флора таркибидаги турларни сув
муҳитига муносабатига кўра гуруҳлар орасида тақсимланиши ҳам
исботлайди.

![Фаол турларни экологик гуруҳлар бўйича тақсимланиши](/images/faol-turlarni-ekologik-guruhlar-buyicha-taqsimlash.png)

**4.7-расм. Фаол турларни экологик гуруҳлар бўйича тақсимланиши**
